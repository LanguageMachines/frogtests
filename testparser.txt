De oprichter van Wikipedia, Jimmy Wales, wil een nieuwe zoekmachine
lanceren. Dit meldt de Britse krant The Times. Wales hoopt dat de
nieuwe zoekmachine, genaamd Wikiasari, kan concurreren met Google en
Yahoo!.

"Google is een zeer goede zoekmachine maar vaak levert een
zoekresultaat niets meer op dan spam en andere onnodige informatie",
aldus Wales.

Het algoritmische zoekprogramma van Google zou volgens Wales makkelijk
te beïnvloeden zijn door spammers en commerciële ondernemingen. Zoekopdrachten 
bij Google worden uitgevoerd met behulp van een algoritme waardoor het eerste 
resultaat altijd de website met de meeste verwijzingen is.

"De eerste taak van een zoekmachine is het maken van een keuze. Deze pagina is 
goed en deze pagina 'sucks'", verklaart de 40-jarige voormalige 
effectenhandelaar. "Computers kunnen nu eenmaal niet dergelijke keuzes maken.

Voor het nieuwe project hoopt Wales gebruik te kunnen maken van de
gebruikers die Wikipedia tot een wereldwijd succes hebben gemaakt. De
goede reputatie die zij hebben, samen met de duidelijke technologie,
moet garant staan voor een betrouwbare zoekmachine.
